Hi havia una vegada un nen molt rebonic a qui anomenaven Patufet, perquè de tots els nens i nenes del poble, era el més petit de tots. De fet, no passava d’un pam d’alt. Tot i això, era d’allò més intel.ligent i els seus pares confiaven molt en ell. Un matí, la mare li va encarregar de portar un cistell amb el menjar al seu pare, que estava al camp treballant. Com que era tan baixet, el noiet anava cantant ben fort pel camí perquè ningú el trepitgés..
Patim, patam, patum, homes i dones del cap dret, patim, patam, patum, no trepitgeu en Patufet.
I tots aquells que passaven pel camí es quedaven meravellats de sentir aquella veu però no veure ningú, fins que es fixaven, que, més avall dels seus caps, hi havia un nen que portava una cistella!
Axí cantant, cantant, en Patufet va arribar al camp on treballava el seu pare. Però, ai las!, de sobte va esclatar una tempesta molt forta, amb llamps i trons i pluja a dojo...i en Patufet va córrer a aixoplugar-se darrera una col que hi havia en un camp proper. La mala sort va fer que per allí passés un bou que tenia molta gana, que en un tres i no res es va empassar la col i en Patufet, que hi era dins!
Quan el pare va arribar a casa després de treballar al camp, la mare li va preguntar si en Patufet li havia portat el dinar. Quan ell li va dir que no, es van espantar molt, i van sortir corrents a buscar-lo….
-Patufeeeet, on eeeets? - Patufeeet, on eeets?
De sobte van sentir una veueta…
Sóc a la panxa del bou, on no neva ni plou!
Gràcies a això, els pares es van adonar que aquell bou tan gros que hi havia pasturant s’havia cruspit en Patufet. Llavors van decidir donar-li tot el menjar que van trobar per afartar-lo. I el bou, tip i ple com estava, va fer un pet com un gla i disparat va sortir en Patufet!!
Els tres van tornar contents a casa cantant la cançó del Patufet.
Patim, patam, patum, homes i dones del cap dret, patim, patam, patum, no trepitgeu en Patufet.
I conte contat, ja s’ha acabat.
