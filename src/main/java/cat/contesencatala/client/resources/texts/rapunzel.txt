Hi havia una vegada un matrimoni que desitjava feia molt de temps tenir un fill, i així va ser finalment. En l'alcova dels esposos hi havia una finestra petita, les vistes de la qual donaven a un bell hort, on es trobaven tota mena de flors i llegums. Es trobava emperò envoltat d'una alta paret, i ningú s'atrevia a entrar-hi dins, perquè pertanyia a una bruixa molt poderosa i temuda de tots. Un dia estava la dona a la finestra mirant a l'hort quan va veure un munt de maduixes i la van semblar tan vermelles i tan fresques, que va sentir gust per menjar-les. Va créixer el seu desig de dia en dia i, com no ignorava que no el podia satisfer, va començar a estar trista, pàl·lida i malaltissa. El seu marit es va espantar en veure-la així i li va preguntar:
-Què tens, estimada esposa?
-Oh! li va contestar, si no puc menjar les maduixes que hi ha darrere de casa, em moriré de ben segur.
El marit, que l'estimava molt, va pensar que abans que es morís la seva dona, preferia entrar a l’hort maleït.
Al vespre va saltar les parets de l'hort de la bruixa, va agafar en un moment un grapat de maduixes, i li va portar a la seva dona, que se les va menjar de seguida.. Però li van agradar tant tant, que l'endemà tenia molta més gana i li va demanar al seu marit que tornés  altra vegada a l'hort. Ell hi va tornar al següent vespre. però aquesta vegada hi va trobar la bruixa.
-Com t'atreveixes, li va dir enfurismada, a venir al meu hort i robar-me les maduixes com un lladre? ¿No saps que pot venir-te una desgràcia?
-Ah! li va contestar, perdoneu el meu atreviment, ja que ho he fet per necessitat. La meva dona ha vist les maduixes des de la finestra, i li han vingut tant de gust que si no li portava es moriria.
La bruixa li va dir llavors:
-Si és així com dius, agafa tantes maduixes com vulguis, però amb una condició: has de lliurar-me el fill que doni a llum la teva dona. Res li faltarà, i el cuidaré com si fos la seva mare.
El marit es va comprometre amb pena, i quan la seva dona va donar a llum li va presentar la seva filla a la bruixa, que va posar a la nena el nom de Rapunzel i se la va emportar.
Rapunzel era la criatura més bella que hi ha hagut sota el sol. Quan va complir dotze anys la fetillera la va tancar en una torre que hi havia en un bosc, la qual no tenia escala ni porta, sinó únicament una finestra molt petita i alta. Quan la bruixa volia entrar es posava sota la finestra i deia:
Rapunzel, Rapunzel,
tira els teus cabells
pujaré per ells.
Doncs Rapunzel tenia uns cabells molt llargs i bells i tan fins com l'or filat. Tot just sentia la veu de la bruixa, desfermava la seva trena, la deixava caure des de dalt de la finestra, que es trobava a més de vint metres del terra, i la bruixa pujava llavors per ella.
Van passar els anys, i una dia va passar per aquell bosc el fill del rei i es va acostar a la torre en sentir un càntic tan dolç i suau que el va fer parar a escoltar. Era Rapunzel que passava el temps en la seva solitud entretenint-se a repetir amb la seva dolça veu les més agradables cançons. El fill del rei hagués volgut entrar, i va buscar la porta de la torre, però no va poder trobar-la. Va marxar cap a casa, però el càntic havia penetrat de tal manera en el seu cor, que anava cada dia al bosc a escoltar-lo. Estant un dia rere un arbre, va veure que arribava una bruixa, i la va sentir dir:
Rapunzel, Rapunzel,
tira els teus cabells
pujaré per ells.
Rapunzel va deixar llavors caure la seva cabellera i la bruixa va pujar a la torre.
Si és aquesta l'escala per on es puja, va dir el príncep, vull jo també provar fortuna.
I l'endemà, quan començava a fosquejar es va acostar a la torre i va dir:
Rapunzel, Rapunzel,
tira els teus cabells
pujaré per ells.
De seguida van caure els cabells i va pujar el fill del rei. Al principi es va espantar Rapunzel quan va veure entrar un home, ja que els seus ulls no n’havien vist encara cap, però el fill del rei va començar a parlar-li amb la major amabilitat, i li va referir que el seu càntic havia commogut de tal manera el seu cor, que des de llavors no havia pogut descansar un sol instant i s'havia proposat veure-la i parlar-li. Va desaparèixer amb això la por de Rapunzel i quan li va preguntar si volia casar-se amb ell, i va veure que era jove i bon mosso, li va dir que sí, i va estrènyer la mà amb la seva, afegint:
-De bona gana marxaria amb tu, però ignoro com he de baixar; sempre que vinguis porta’m cordons de seda amb els quals aniré fent una escala, i quan sigui prou llarga, baixaré, i em portaràs en el teu cavall.
Van convenir en què hi aniria cada nit, ja que la bruixa hi anava de dia, la qual no va notar res fins que un dia li va preguntar Rapunzel:
-Digues, àvia, com és que trigues tant de temps a pujar, mentre el fill del rei arriba en un moment al meu costat?
-Ah, múrria! li va contestar la bruixa. Que és el que sento! Jo que creia haver-te ocultat a tothom, i m'has enganyat!
Va agafar llavors els bells cabells de Rapunzel, els va donar un parell de voltes a la mà esquerra, va prendre unes tisores amb la dreta, i els va tallar, caient a terra les belles trenes, i va arribar a tal extrem la seva fúria que va portar a la pobra Rapunzel a un desert, on la va condemnar a viure entre llàgrimes i dolors.
El mateix dia en què va descobrir la bruixa el secret de Rapunzel, va prendre a la nit els cabells que l'havia tallat, els va assegurar a la finestra, i quan va venir el príncep va dir:
Rapunzel, Rapunzel,
tira els teus cabells
pujaré per ells,
els va trobar penjant. El fill del rei va pujar llavors, però no va trobar a la seva estimada Rapunzel, sinó a la bruixa, que el va rebre amb la pitjor cara del món.
-Hola! li va dir burleta, véns a buscar a la teva estimada, però l'ocell no està ja en el seu niu i no tornarà a cantar; l’han tret de la seva gàbia i els teus ulls no el veuran ja més. Rapunzel és cosa perduda per a tu, no la trobaràs mai.
El príncep va sentir el dolor més profund i en la seva desesperació va saltar de la torre; va tenir la fortuna de no perdre la vida, però els esbarzers en què va caure li van ferir els ulls. Va començar a caminar a cegues pel bosc, no menjava més que arrels i herbes i només s'ocupava en lamentar-se i plorar la pèrdua de la seva estimada. Va vagar així durant algun temps en la major misèria, fins que va arribar finalment al desert on vivia Rapunzel en contínua angoixa. Va sentir la seva veu i va creure conèixer-la, i quan va arribar a prop seu es va llançar al seu coll i va plorar amargament. Les llàgrimes que sortiren dels seus ulls, li van tornar la seva antiga claredat i va tornar a veure-hi com abans. La va portar al seu regne, on van ser rebuts amb gran alegria, i van viure molts anys feliços i contents.

I conte contat, ja s’ha acabat.
