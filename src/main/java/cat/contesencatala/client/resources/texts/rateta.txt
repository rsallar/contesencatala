Hi havia una vegada una Rateta molt presumida que escombrava l’escaleta de bon matí, i es va trobar una moneda. 
- Què puc fer amb aquest dineret? -va preguntar-se la Rateta. Si em compro ametlletes potser em cauen les dentetes!
Finalment, com que era tan presumida, va decidir comprar-se un llacet per la cueta. 
A l’endemà, la Rateta va sortir a escombrar l’escaleta, com feia cada matí, però aquell dia estava radiant amb el seu llaç, i tothom que la veia pensava
en com de preciosa estava. Al cap d’una estona, per davant de casa seva, van començar a desfilar els seus pretendents.
El primer que va passar va ser el Ruc, i veient-la tan bonica li va dir:-Rateta, Rateta, tu que ets tan boniqueta … jo que sóc un bon fadrí, no et voldries casar amb mi?
La Rateta li va contestar: Per poder-te casar amb mi, la teva veu primer he de oir!
El Ruc va bramar: Iaaaa, Iaaaa, Iaaaa, Iaaaa …I la Rateta espantada li va dir: amb aquesta veu eixordadora no em vull casar amb tu!.I el Ruc va marxar ben trist.
Uns minuts més tard va passar l’Ànec i li va dir:-Rateta, Rateta, tu que ets tan boniqueta … jo que sóc un bon fadrí, no et voldries casar amb mi?
La Rateta li va contestar: Per poder-te casar amb mi, la teva veu primer he de oir! L’Ànec va fer : Quac, quac, quac, quac …I la Rateta esgarrifada li va dir: amb aquesta veu tan forta no em vull casar amb tu!. I l’Ànec va marxar ben trist.
Més tard va passar el Gos i va dir:-Rateta, Rateta, tu que ets tan boniqueta … jo que sóc un bon fadrí, no et voldries casar amb mi?
La Rateta li va contestar: Per poder-te casar amb mi, la teva veu primer he de oir! El Gos va bordar: Guau, guau, guau, guau …I la Rateta tapant-se les orelles li va dir: 
amb aquesta veu tan sorollosa no em vull casar amb tu! I el Gos va marxar ben trist.
Instants després va passar el Gall i li va dir a la Rateta:-Rateta, Rateta, tu que ets tan boniqueta … jo que sóc un bon fadrí, no et voldries casar amb mi?
La Rateta li va contestar: per poder-te casar amb mi, la teva veu primer he de oir! El Gall va fer: Qui-qui-ri-quí, Qui-qui-ri-quí, Qui-qui-ri-quí, Qui-qui-ri-quí…
I la Rateta esglaiada li va dir: amb aquesta veu tan estrident no em vull casar amb tu! I el Gall va marxar ben trist.
La Rateta va començar a posar-se nerviosa en veure que ningú era prou bon pretendent per a ella, però ben aviat va passar per allà el Gat que li va dir:
-Rateta, Rateta, tu que n’ets tan boniqueta … jo que sóc un bon fadrí, no et voldries casar amb mi?
La Rateta li va contestar: Per poder-te casar amb mi, la teva veu primer he de oir! El Gat va miolar: Miauuu, miauuu, miauuu, miauuu...La Rateta no s’ho podia creure!
Aquella veu tan dolça i melosa li havia arribat al cor, i li va dir: amb aquesta veu tan bonica sí que em vull casar amb tu!
El Gat i la Rateta es varen casar. Tothom va advertir a la Rateta sobre les intencions del Gat, però ella només recordava la seva veu i pensava com n'estava, d'enamorada.
Un dia, quan la Rateta estava despistada, el Gat va anar per darrera i, sense que ella pogués ni adonar-se’n, el Gat va clavar-li queixalada i se la va menjar!
I vet aquí un gos, vet aquí un gat, aquest conte ja s’ha acabat.