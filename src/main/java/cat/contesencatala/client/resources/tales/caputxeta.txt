Hi havia una vegada fa molts i molts anys una nena anomenada Caputxeta Vermella, perquè li agradava sortir a passejar amb una capa d’un vermell robí i una caputxa del mateix color, sobretot pels dies que feia fred i plovia. 
Un dia, la seva mare li va demanar que anés a veure la seva àvia, que estava malalta, i li portés un cistell de menjar. La mare li va dir que anés directament pel camí que coneixien, advertint-la de no passar pel mig del bosc, ja que es deia que hi havia el Llop.
La Caputxeta Vermella va fer el que li deia la mare, però passant prop del camí es va oblidar del que li havia promès i va decidir entrar al bosc a recollir unes flors per la seva àvia, ja que sabia que a ella li agradaven molt.
De sobte va aparèixer el Llop, que, mig disfressat, la va enganyar perquè es quedés més estona recollint flors, mentre ell anava a casa de l’àvia per cruspir-se-la.
Sort que l’àvia de la Caputxeta era molt espavilada, perquè quan va sentir les passes del Llop, es va amagar dins l’armari i s’hi va tancar amb clau. El Llop, llavors, va decidir enganyar de nou la Caputxeta i es va posar una roba que l’àvia havia deixat a prop, i tot disfressat  es va posar a esperar la Caputxeta dins el llit, amb el llençol que li cobria fins a la punta del nas.
Així que va arribar la noia i va veure la seva àvia, es va acostar al llit i li va preguntar com es trobava.
-Àvia, quina mala cara que fas….Com és que tens aquests ulls tan grans?
- Són per veure’t millor, filleta...Li contestà el Llop
- I aquestes orelles tan grans…
- Són per sentir-te millor, petita…
- Àvia, i aquestes dents tan grans..
- Són per menjar-te millor!!, va dir el Llop, tirant-se-li al damunt.
Sort que mentrestant per allí passava un llenyataire que va sentir els crits de la Caputxeta, i de seguida va fer fugir el Llop amb la seva destral. La Caputxeta i el llenyataire van dir-li a l’àvia que ja podia sortir, i aquesta va córrer a abraçar la seva néta. Les dues van estar felices de retrobar-se i la Capuxeta li va prometre que mai més faria cas de ningú que no fos ella o la mare.

I conte contat, ja s’ha acabat.